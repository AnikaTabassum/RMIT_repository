
এসএসসি: বাংলাদেশ ও বিশ্বপরিচয়
অর্থনৈতিক নির্দেশকসমূহ ও বাংলাদেশের অর্থনীতির প্রকৃতি

মোট জাতীয় উৎপাদন পরিমাপ

মোট জাতীয় উৎপাদনকে তিনটি দিক থেকে বিবেচনা করে পরিমাপ করা যায়।

মোট জাতীয় উৎপাদনকে অনেক সময় মোট জাতীয় আয় বলা হয়। যে কোনো সরল অর্থনীতিতে মোট জাতীয় উৎপাদন ও মোট জাতীয় আয় একই হতে পারে। আমরা জানি, কোনো নির্দিষ্ট সময়ে কোনো দেশে উৎপাদিত মোট দ্রব্যসামগ্রী ও সেবার আর্থিক মূল্যের সমষ্টিকে মোট জাতীয় উৎপাদন বলে। কিন্তু এর সঙ্গে সমাজের মোট আয় বা মোট ব্যয়ের সমতা নাও হতে পারে। কারণ, উৎপাদন প্রক্রিয়া চালু রাখার জন্য ব্যবহৃত মূলধন সামগ্রী যেমন, কলকারখানা, যন্ত্রপাতি ইত্যাদির ক্ষয়ক্ষতি পূরণের জন্য মোট জাতীয় উৎপাদনের আর্থিক মূল্য থেকে কিছু অংশ পৃথক করে রাখা হয়। উৎপাদনের উপাদানসমূহের আয়ের মধ্যে এই অংশটি অন্তর্ভুক্ত করা হয় না। তাই মোট জাতীয় উৎপাদননের আর্থিক মূল্য এবং উৎপাদনের উপদানসমূহের আয় (খাজনা, মজুরি, সুদ, ও মুনাফা) বা জাতীয় আয় এক নয়। তবে আলোচনার সুবিধার জন্য অনেক সময়ই মোট জাতীয় উৎপাদন ও মোট জাতীয় আয়কে সমার্থকভাবে ব্যবহার করা হয়।

মোট দেশজ উৎপাদন

মোট দেশজ উৎপাদন বুঝতে হলে মোট জাতীয় উৎপাদন এর ধারণাটি মনে রাখতে হবে। কোনো নির্দিষ্ট সময়ে, সাধারণত এক বছরে কোনো দেশের জনগণ মোট যে পরিমাণ চূড়ান্ত দ্রব্য ও সেবা উৎপাদন করে তার অর্থমূল্যকে মোট জাতীয় উৎপাদন বলে। জাতীয় উৎপাদনের মধ্যে দেশের অভ্যন্তরে বসবাসকারী ও কর্মরত বিদেশি ব্যক্তি ও সংস্থার উৎপাদন/ আয় অন্তর্ভূক্ত হবে না। তবে বিদেশে বসবাসকারী ও কর্মরত দেশি নাগরিক, সংস্থা ও প্রতিষ্ঠানের উৎপাদন / আয় অন্তর্ভুক্ত হবে।

পক্ষান্তরে মোট জাতীয় উৎপাদন

হচ্ছে কোনো নির্দিষ্ট সময়ে, সাধারণত এক বছরে কোনো দেশের অভ্যন্তরে বা ভৌগোলিক সীমানার ভিতরে বসবাসকারী সকল জনগণ কর্তৃক উৎপাদিত চূড়ান্ত পর্যায়ের দ্রব্যসামগ্রী ও সেবাকর্মের অর্থমূল্যোর সমষ্টি। এতে উক্ত সীমানার মধ্যে বসবাসকারী দেশের সকল নাগরিক ও বিদেশি ব্যক্তি, সংস্থা ও প্রতিষ্ঠানের উৎপাদিত চূড়ান্ত পর্যায়ের দ্রব্যসামগ্রী ও সেবকর্মের মূল্য অন্তর্ভুক্ত হবে। তবে বিদেশে অবস্থানকারী ও কর্মরত দেশের নাগরিক/ সংস্থা / প্রতিষ্ঠানের আয় অন্তর্ভুক্ত হবে না।

X দ্বারা আমরা বিদেশে অবস্থানরত দেশি জনগণের আয় বুঝাই এবং M দ্বারা দেশে অবস্থানরত বিদেশিদের আয় বুঝাই তাহলে মোট জাতীয় উৎপাদন (GNP)= (GDP)+(X-M) ।

উপরের আলোচনা থেকে এটি স্পষ্ট যে মোট জাতীয় উৎপাদন শুধুমাত্র দেশের নাগরিকদের উৎপাদন হিসাবে গণনা করে। সে নাগরিকেরা দেশে অথবা বিদেশে যেখানেই অবস্থান করুক না কেন, এক্ষেত্রে জাতি বা নাগরিকই গুরুত্বপূর্ণ।

আর মোট দেশজ উৎপাদন শুধুমাত্র দেশের সীমানার ভিতরের মোট উৎপাদন গণ্য করে। এটা দেশের নাগরিক বা বিদেশি ব্যক্তি যাদের দ্বারাই উৎপাদন হোক না কেন। এক্ষেত্রে দেশের ভৌগোলিক সীমানার বিষয়টিই গুরুত্বপূর্ণ।

মোট জাতীয় (জিএনপি) মোট দেশজ উৎপাদন (জিডিপি) -এর চেয়ে বেশি বা কম হতে পারে, আবার সমানও হতে পারে।

তবে সাধারণত জিএনপি, জিডিপি এর চেয়ে বেশি বা কম হয়, সমান হয় না।

মাথাপিছু আয়

মাথাপিছু আয় হলো কোনো নির্দিষ্ট সময়ে কোনো দেশের নাগরিকদের গড় আয়। মাথাপিছু আয় দুইটি পৃথক মান দ্বারা নির্ধারিত হয়: ১) মোট জাতীয় আয় এবং ২) মোট জনসংখ্যা।

কোন নির্দিষ্ট সময়ে কোনো দেশের মোট জাতীয় আয়কে (জিএনআই) সে দেশের মোট জনসংখ্যা দ্বারা ভাগ করলে মাথাপিছু জাতীয় বা মাথাপিছু আয় পাওয়া যায়। মাথাপিছু আয়কে নিম্নলিখিতভাবে প্রকাশ করা যায় 

২০১২-১৩ অর্থ বছরে চলতি মূল্যে বাংলাদেশে মাথাপিছু জাতীয় আয় প্রায় ৭৪,৩৮০ টাকা এবং মার্কিন ডলের ৯২৩ ডলার। (বাংলাদেশ অর্থনৈতিক সমীক্ষা, ২০১৩ অর্থ মন্ত্রণালয়)।

জাতীয় অর্থনীতির খাতসমূহ ও মোট দেশজ উৎপাদনে এগুলোর অংশ বা অবদান

অর্থনীতির খাত বলতে বোঝায় অর্থনীতির বিভিন্ন অংশ, বিভাগ বা শাখা। বিশ্বের যে কোনো অর্থনীতিকে প্রধান তিনটি খাতে ভাগ করা হয়: কৃষি, শিল্প ও সেবাখাত। ভূমি ও ভূমি থেকে উৎপন্ন সবকিছুই-শস্য ও ফলমূল, শাকসবজি, বনজ সম্পদ, পশু ও মৎস্যসম্পদ কৃষিখাতের অন্তর্গত। বৃহদায়তন ও ক্ষুদ্রায়তন শিল্প, সব ধরনের নির্মাণ, খনিজ দ্রবাদি সংক্রান্ত সকল কাজ শিল্পখাতের অন্তর্গত। অবশিষ্ট সকল কর্মকান্ড যেমন- শিক্ষা-স্বাথ্য-বিনোদন, ব্যাংক-বীমা, হোটেল-রেস্তোরা, ডাক-তার, যোগাযোগ ও পরিবহন এসব কিছুই সেবা খাতের আওতাধীন। তবে বিভিন্ন দেশে বাজেট বরাদ্দের সুবিধা এবং কাজ করার সুবিধার জন্য এই তিনটি প্রধান খাতের প্রত্যেকটিকে আবার কিছু সংখ্যক খাতে ভাগ করা হয়। যে কোনো দেশের অর্থনীতিকে বেশ কিছু খাতে ভাগ করা যায়। বাংলাদেশের অর্থনীতিকে মোট ১৫ টি প্রধান খাতে ভাগ করা যায়।

সমগ্র অর্থনীতিকে ১৫ টি খাতে বিন্যস্ত করা হলেও উপরের আলোচনার ভিত্তিতে আমরা এগুলোকে সমন্বিত করে ৫ টি প্রধান খাতে বিন্যস্ত করতে পারি।

২০১১-১২ অর্থবছরের মোট দেশজ উৎপাদনে খাতওয়ারী অংশ বা অবদান হিসাবে উক্ত ৫টি সমন্বিত খাতের মধ্যে সবচেয়ে উপরে রয়েছে ‘শিল্প’ খাত। এর অবদান ৩১.১৩ শতাংশ। এরপরে আসে ‘ব্যবসা’ খাত। এর অবদান ২১. ১০ %। তৃতীয় স্থানে রয়েছে কৃষিখাত। মোট দেশজ উৎপাদন এর অংশ ১৯.৪১ %। চতুর্থ ও পঞ্চম স্থানে রয়েছে যথাক্রমে ‘সামাজিক সেবা’ ও ‘সেবা’ খাত – এদের অংশ যথাক্রমে ১৪.৮০% ও ১৩.৫৮%।

কয়েকটি দেশের জিএনপি, জিডিপি ও মাথাপিছু আয়ের তুলনা

আমরা জানি, যে কোনো দেশের অর্থনৈতিক উন্নয়নের প্রধান সূচক সে দেশের জনগণের মাথাপিছু আয়। তবে একটি দেশ উন্নত, অনুন্নত নাকি উন্নয়নশীল, তা নির্ধারণের জন্য মাথাপিছু জাতীয় আয় বা মাথাপিছু ছাড়াও আরও বেশ কিছু বিষয় বিবেচনা করা প্রয়োজন। যেমন, অর্থনীতির প্রকৃত অর্থাৎ অর্থনীতি কৃষি প্রধান না কি এর শিল্পায়ন ঘটেছে, স্বাক্ষরতা বা শিক্ষার হার, জনগণের কাছে স্বাস্থ্য সেবার প্রাপ্যতা, অর্থনৈতিক অবকাঠামোর ঊর্ধ্বমুখী উন্নয়ন ঘটেছে কিনা অর্থাৎ পরিবহন, যোগাযোগ সুবিধা এবং মূলধন গঠন ও বিনিয়োগের হার ঊর্ধ্বমুখী কিনা এসবও বিবেচ্য বিষয়।

তবে বিশ্বব্যাংক মাথাপিছু মোট জাতীয় আয়ের ভিত্তিতে পৃথিবীর দেশগুলোকে তিনটি প্রধান ভাগে ভাগ করেছে। এগুলো হচ্ছে: উচ্চ আয়ের দেশ, মধ্য আয়ের দেশ এবং নিম্ন আয়ের দেশ। মধ্য আয়ের দেশগুলোকে আবার দুভাগে ভাগ করা হয়েছে: উচ্চ মধ্য আয়ের দেশ এবং নিম্ন মধ্য আয়ের দেশ।

উচ্চ আয়ের দেশসমূহ উন্নত দেশ হিসেবে স্বীকৃত। উন্নয়ন প্রক্রিয়া শীর্ষ পার্যায়ে পৌছানোর ফলেই এসব দেশ এই উন্নত অবস্থা অর্জন করেছে। এসব দেশের মাথাপিছু আয় এমন যে জনগণের সকল মৌলিক চাহিদা পূরণের পরও প্রচুর অর্থ উদ্বৃত্ত থাকে- যা সঞ্চয় ও মূলধন গঠনে ব্যয় হয়। এসব দেশ উদ্বৃত্ত অর্থ দিয়ে অধিকতর উন্নয়ন কার্যক্রম চালায় এবং যুক্তরাজ্য, অন্যান্য ইউরোপীয় দেশ, এশীয় দেশসমূহের মধ্যে জাপান, সিংগাপুর “ উচ্চ আয়ের দেশ” শ্রেণিভুক্ত। ২০১০ সালে এসব দেশের মাথাপিছু জাতীয় আয় ছিল ৩৮৫৪০ ডলার থেকে ৮৫৩৮০ ডলারের মধ্যে।

‘মধ্য আয়ের দেশ’ সমূহ সাধারণত উন্নয়নশীল দেশ। তবে মধ্য আয়ের ২ টি ভাগের মধ্যে ‘উচ্চ মধ্য আয়ের দেশ’ গুলোর অবস্থান উন্নত।

উপরের সারণিতে অন্তর্ভুক্ত ‘উচ্চ মধ্য আয়ের‘র দেশগুলোর জনগণের মাথাপিছু আয় ৪২১০ ডলার থেকে ৯৫০০ ডলার পর্যন্ত। এদেশগুলোর মধ্যে রয়েছে চীন ও ইরান, মালয়েশিয়া, তুরস্ক, থাইল্যান্ড। ‘মধ্য আয়ের দেশ’ শ্রেণির নিচের ধাপে রয়েছে নিম্ন মধ্য আয়ের দেশ। এগুলোও উন্নয়নশীল দেশ। সারণিতে ‘নিম্ন মধ্য আয়ের দেশ’ হিসেবে ভারত, পাকিস্তান, শ্রীলংকা, মিশর, নাইজেরিয়া এই পাঁচটি এশীয় ও আফ্র্রিকান দেশ অন্তর্ভুক্ত করা হয়েছে। এসব দেশের জনগণের মাথাপিছু আয় ১০৫০ ডলার থেকে ২৩৪০ ডলার পর্যন্ত। মাথাপিছু জাতীয় আয়ভিত্তিক শ্রেণিবিন্যাসের সবচেয়ে নিচে রয়েছে ‘নিম্ন আয়ের দেশ’। এ দেশগুলোকে কোনো কোনো সময় উন্নয়নশীল দেশ হিসেবে আখ্যায়িত করা হলেও মূলত এগুলো অনুন্নত দেশ।

বাংলাদেশের অর্থনীতির বৈশিষ্ট্যসমূহ

কোনো দেশের অর্থনীতির বৈশিষ্ট্য প্রধানত সে দেশের অর্থনীতির প্রকৃতির উপর নির্ভর করে। অর্থনীতির প্রকৃতি আবার দেশের ভূ-প্রকৃতি, প্রাকৃতিক সম্পদ, জনগণের শিক্ষা ও দক্ষতার স্তর এবং তাদের উদ্যম ও উদ্যোগ গ্রহণের মানসিকতা এ সবকিছুর উপর নির্ভরশীল। বাংলাদেশের অর্থনীতি অতি প্রাচীন কাল থেকেই একটি কৃষিপ্রধান বা কৃষিভিত্তিক অর্থনীতি হিসেবে পরিচিত। এ পাঠে আমরা বাংলাদেশের অর্থনীতির প্রধান বৈশিষ্ট্যগুলোর সম্পর্কে জানবো। 